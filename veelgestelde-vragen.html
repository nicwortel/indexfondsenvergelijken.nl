<!DOCTYPE html>
<html lang="en">
    <head>
        <meta charset="UTF-8">
        <title>Veelgestelde vragen - Indexfondsenvergelijken.nl</title>

        <meta name="viewport" content="width=device-width, initial-scale=1, shrink-to-fit=no">
        <meta name="description"
            content="Veelgestelde vragen en antwoorden over indexbeleggen, indexfondsen, ETF's, dividendlekkage en gerelateerde onderwerpen.">

        <link rel="stylesheet" href="bootstrap.min.css" />
        <link rel="stylesheet" href="main.css" />

        <script src="matomo.js"></script>
    </head>
    <body class="bg-light">
        <nav class="navbar navbar-expand-lg navbar-dark bg-dark">
            <div class="container">
                <a class="navbar-brand" href="/">indexfondsenvergelijken.nl</a>

                <ul class="navbar-nav mr-auto">
                    <li class="nav-item active"><a class="nav-link" href="/veelgestelde-vragen.html">Veelgestelde
                        vragen</a></li>
                </ul>
            </div>
        </nav>

        <div class="container py-3">
            <p><a href="/">Ga terug naar de vergelijker.</a></p>

            <h1 class="h2">Veelgestelde vragen</h1>

            <p class="font-italic">Disclaimer: de onderstaande informatie is puur informatief en kan niet worden gezien
                als financiëel advies.</p>

            <h2 class="h3">Waarom indexbeleggen?</h2>

            <p>Door te beleggen in een indexfonds beleg je op eenvoudige wijze in alle bedrijven die zijn opgenomen in
                een index. Hierdoor kun je je risico beter spreiden. Als je al je geld in één bedrijf belegt loop je
                immers het risico dat dit bedrijf failliet gaat, en je al je geld kwijtraakt. Met indexbeleggen loop je
                nog steeds het risico dat de waarde van je beleggingen daalt, bijvoorbeeld bij een economische crisis of
                recessie, maar is de impact van een faillissement van één bedrijf een stuk minder groot. Tegelijkertijd
                is indexbeleggen een relatief goedkope manier van beleggen, in tegenstelling tot actief beheerde
                fondsen.</p>

            <h2 class="h3">Wat is een index?</h2>

            <p>Een index is een verzameling aandelen die een bepaalde markt vertegenwoordigt. Een aandelenindex wordt
                meestal samengesteld op basis van land/regio en/of sector. Zo hebben we in Nederland de <abbr
                    title="Amsterdam Exchange">AEX</abbr>-index met de 25 grootste Nederlandse bedrijven, en heb je in
                de VS bijvoorbeeld de <abbr
                    title="Standard & Poor's">S&P</abbr> 500 met de 500 grootste bedrijven en de NASDAQ Composite met
                meer dan 3000 technologiebedrijven. Maar er zijn ook indexen die aandelen bevatten van over de hele
                wereld, uit alle sectoren. Voorbeelden hiervan zijn de <abbr
                    title="Morgan Stanley Capital International">MSCI</abbr> All Country World-index (ACWI) en de <abbr
                    title="Financial Times Stock Exchange">FTSE</abbr> All-World index. Deze geven dus een goed beeld
                van de volledige wereldeconomie.</p>

            <p>Meestal wegen niet alle aandelen even zwaar in een index. In plaats daarvan wordt de weging van een
                bedrijf in de index bepaald door de <em>marktkapitalisatie</em>, de totale waarde van alle aandelen van
                dat bedrijf.</p>

            <h2 class="h3">Wat is een beleggingsfonds?</h2>

            <p>Een beleggingsfonds is een fonds dat belegt in een mix van verschillende aandelen bevat. Door een
                participatie in een beleggingsfonds aan te kopen, koop je dus indirect een klein stukje van alle
                onderliggende aandelen. Je profiteert daarmee van de waardegroei van de onderliggende aandelen en van
                het dividend dat wordt uitgekeerd, zonder zelf alle individuele aandelen aan te hoeven kopen.</p>

            <h2 class="h3">Wat is een indexfonds?</h2>

            <p>Een <em>indexfonds</em> (ook wel passief beheerd beleggingsfonds) is een beleggingsfonds met als
                doelstelling om hetzelfde rendement te behalen als een index. Dit doet het door dezelfde aandelen aan te
                kopen als die in de index zijn opgenomen, in dezelfde verhouding. Doordat dit relatief weinig kosten met
                zich meebrengt, zijn indexfondsen een vrij goedkope manier om een breed gespreide beleggingsportefeuille
                te realiseren.</p>

            <p>De tegenhanger van een indexfonds is een actief beheerd fonds. In tegenstelling tot een indexfonds
                probeert een actief beheerd fonds juist beter te presteren dan een bepaalde index (ook wel
                <em>benchmark</em> genoemd), door aandelen te selecteren waarvan een hoger rendement wordt verwacht. Dit
                brengt vaak hogere kosten met zich mee, terwijl het maar zelden lukt om daadwerkelijk een beter
                rendement te behalen.</p>

            <h2 class="h3">Wat is een ETF?</h2>

            <p>Een ETF (Exchange Traded Fund, ook wel tracker of indextracker genoemd) is een (index)fonds dat
                verhandeld wordt op de beurs, net als aandelen. Hierdoor kun je op elk moment (zolang de beurs geopend
                is) ETF's kopen en verkopen tegen de op dat moment geldende koers, en kun je gebruik maken van
                bijvoorbeeld limietorders. Hier staat tegenover dat je ETF's niet in fracties kunt aankopen. Als je dus
                € 100 wil investeren, maar de koers van de ETF is op dat moment € 70, dan kun je de resterende € 30 niet
                direct beleggen. Daarnaast kun je ETF's meestal niet automatisch aankopen.</p>

            <p>Fondsen die geen ETF zijn kun je niet via de beurs kopen en verkopen. Vaak is er elke werkdag een moment
                waarop orders worden afgehandeld en kan het een paar dagen duren voordat je order verwerkt wordt.</p>

            <h2 class="h3">Wat is marktkapitalisatie?</h2>

            <p>De <em>marktkapitalisatie</em> (ook wel beurswaarde, of in het Engels <em>market cap</em>) van een
                bedrijf is de totale waarde van alle aandelen van dat bedrijf. Het wordt berekend door het aantal
                uitstaande aandelen te vermenigvuldigen met de actuele koers op de beurs. Als een bedrijf dus 100.000
                aandelen uitgegeven heeft die elk €&nbsp;10 waard zijn, heeft dat bedrijf een marktkapitalisatie van €&nbsp;1.000.000.
                Als er gesproken wordt over de marktkapitalisatie van een index dan wordt de som van de
                marktkapitalisatie van alle opgenomen bedrijven bedoeld. Dit geeft dus een beeld van de grootte van de
                markt die de index beslaat.</p>

            <p>Op deze website wordt de marktkapitalisatie van portefeuilles getoond als een percentage van de totale
                investeerbare wereldmarkt. Dit geeft een indicatie van het deel van de totale wereldmarkt waarin wordt
                belegd door een portefeuille. Deze percentages worden berekend door voor elk fonds de marktkapitalisatie
                van de gevolgde index te nemen, hier de ESG-uitsluitingen van af te trekken, en de som van deze bedragen
                te delen door de marktkapitalisatie van de MSCI ACWI IMI index.

            <h2 class="h3">Wat is dividendlekkage?</h2>

            <p><em>Dividendlekkage</em> treedt op wanneer dividendbelasting wordt betaald die je niet terugkrijgt van de
                belastingdienst. Dit gaat ten koste van je rendement.</p>

            <p>Als een onderneming winst maakt, kan het deze winst uitkeren aan haar aandeelhouders. Deze winstuitkering
                wordt <em>dividend</em> genoemd. De meeste landen heffen dividendbelasting (ook wel bronbelasting of
                withholding tax genoemd) over dividend. Zo moeten Nederlandse bedrijven bijvoorbeeld 15%
                dividendbelasting inhouden op het dividend dat ze uitkeren. Als inwoner van Nederland kun je deze
                belasting <a
                    href="https://www.belastingdienst.nl/wps/wcm/connect/bldcontentnl/belastingdienst/zakelijk/winst/dividendbelasting/als_u_dividend_ontvangt/als_u_dividend_ontvangt">verrekenen
                    met je inkomstenbelasting</a>. Anders zou je namelijk dubbele belasting betalen, je betaalt immers
                al belasting over je beleggingen in box 3 (vermogensbelasting).</p>

            <p>Andere landen hanteren vaak hogere belastingpercentages. Gelukkig heeft Nederland met veel andere landen
                belastingverdragen, waardoor je vaak niet meer dan 15% dividendbelasting hoeft te betalen. De teveel
                ingehouden dividendbelasting kun je terugvragen bij de belastingdienst van het betreffende land. Dit
                moet je wel zelf doen, door bijvoorbeeld een formulier in te vullen.</p>

            <p>Wanneer je de betaalde dividendbelasting niet (geheel) terugkrijgt van de belastingdienst, is er sprake
                van een dividendlek. Hierbij kan onderscheid worden gemaakt tussen een <em>persoonlijk dividendlek</em>
                (bijvoorbeeld doordat je vergeet om gebruik te maken van een belastingverdrag, of doordat je de betaalde
                dividendbelasting niet verrekent met je belastingaangifte) en het dividendlek van een fonds.</p>

            <p>Dividendlekkage bij een fonds ontstaat doordat het fonds, en niet jij zelf, dividend ontvangt van de
                onderliggende aandelen en hiervan niet (alle) dividendbelasting kan terugvragen. De mate waarin het
                fonds dit dividendlek kan dichten is afhankelijk van de <em>domicilie</em> (het vestigingsland) van het
                fonds en de belastingverdragen die dit land heeft met andere landen. Het fonds keert alleen het
                overgebleven dividend uit aan jou, dus de ingehouden dividendbelasting ben je definitief kwijt. Dit kan
                oplopen tot zo'n 0,3% van je totale rendement.</p>

            <p>In Nederland hebben een aantal fondsen de status van <em>fiscale beleggingsinstelling</em> (FBI),
                waardoor ze de dividendbelasting kunnen doorspelen naar de belegger. Hierdoor betaal je weliswaar 15%
                dividendbelasting over de dividenduitkering van het beleggingsfonds, maar dit kun je vervolgens
                verrekenen met je inkomstenbelasting waardoor je effectief geen dividendbelasting betaalt. Voorbeelden
                van fondsen die op deze manier het dividendlek dichten zijn Actiam, NN, Brand New Day en de in Nederland
                gebaseerde Northern Trust fondsen. Meesman belegt ook in deze Northern Trust fondsen en heeft dus ook
                geen dividendlek.
            </p>
        </div>
    </body>
</html>
